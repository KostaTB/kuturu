Djali doli. Hëna ishte qepur në qiell e nuk levizte, ndërsa pelhurat me emër re pluskonin ngjitur me të. Veç disa yje
dallohen, ndoshta Venusi, ndonjë bisht arushe, e ndonjë gjurmë aeroplani.

Djali del. Kepucët me pak takë, pak të zbardhura tek maja, fillojnë te dëgjohen në kalldremin me pak borë. Trokitja e
fortë e takës ndiqet nga zhurma e mbytur e borës. Tek shtëpia ka ende dritë brenda, kjo shihet nga dritarja e saj e
vetme. E çuditshme se si ndërsa ishte brenda, drita nuk qendroi ndonjeherë ndezur. E vetmja gjë që ndriçoi atë dhomë të
vogël ishte zjarri i sobës me dru, drita e të cilës pasqyrohej në dhomë nga shishja e gota e verës. Nga një dritë e
ngrohtë zjarri në një dritë të bardhë, të ftohtë, deri diku praktike.

Kalldrëmi troket e nuk janë vetëm këpucët e përdorura që dëgjohen. Bora është shtyrë në anë të rrugës. Si çdo gjë e
pastër, momentale, një dhuratë fëmije, me të cilën luan e pas pak kohësh e le diku në shtëpi për ta harruar, ashtu dhe
borën punëtorët e bashkisë po e shtynë në anë te rrugës. Qytetarët bënë fotot e tyre, fëmijët luajtën lojën e tyre,
ndërtuan pleqtë e tyre prej bore, ndërsa bashkia përfundoi seancën e radhës së marketingut. Ndoshta përdor fotot e
videot në ndonjë vit kur nuk do të ketë borë, sigurisht duke fshehur ndonjë gjë te vogël.

Djali ndalon në mes të rrugës. Duhet thënë se mori disa shikime me inat nga ata pas tij. Rregullon shallin e nxjerr një
cigare nga xhepi. Duket i përhumbur për pak, ndërsa kërkon çakmakun në xhep. E nxjerr. Ndez cigaren e nxjerr tymin e
parë. Dikush që do ta shihte nga larg, nuk do ta kuptonte ishte tym apo avull.

Vazhdon ecën duke mos menduar shumë, me kokën poshtë. Shihte hijen e tij, të krijuar nga mijëra dritat sipër kokës, të
vendosura nga bashkia për sa më shumë foto nga ata që vijnë në qytet apo dhe nga banorët e saj. Lokali i tij i preferuar
qenka hapur, qenka dhe kamerieri i tij i preferuar, ai që të lodh me muhabet…

Ulet.

- Po hë more djalë, nga ke humbur? – thotë kamarieri me një lloj krenarie të vogël që klienti i tij i rregullt u kthye.

- Vërdallë, kuturu si gjithmonë, e ke parasysh ti, - përgjigjet djali, duke u përpjekur të flasë sa më pak e ta bëjë
  atë të flasë sa më pak

- Mirë, mirë, kështu vazhdo. S’qenke në terezi sot, të mora vesh. Kafen me qumësht anash? – pyeti kamerieri me mjekrrën
  pak të rrudhosur. Djali pohoi me kokë e u ul me cigaren që ishte djegur pothuajse deri te gjysma. Duke e shkundur i ra
  pak në xhaketë, por nuk e vuri re. Kryqëzoi këmbët, u shtri pak në karrike dhe nxorri tymin…

Kërcitjet e borës vazhdojnë të dëgjohen, së bashku me një muzikë të mbytur krishtlindjesh në sfond. Janë të njëjtat
këngë që përsëriten çdo vit, të njëjtët këngëtare që përpiqen t’i risjellin ato dhe bashkë me to të rikthehen dhe vetë
në skenën e famës. Nuk mund të mungojnë as çiftet, të reja e të vjetra, që përpiqen të gënjejnë veten se ky sezon
festash do t’i bëjë të duhen më shumë, ndërsa përpiqen të mbushin boshllëkun që ka krijuar koha me dhurata materiale.
Ata shpresojnë se këto të fundit do të sjellin diçka ndryshe dhe do të bëjnë që ana tjetër të kujtohet pse kanë zgjedhur
njëri-tjet-in dhe raporti madhësi-dhuratë madhësi-boshllëk është goxha i drejtë. Cigarja është djegur deri tek gjysma e
djali nuk e ka shkundur. Ai e mban dorën e varur, duke e mbajtur cigaren me përtesë. S’ka qenë ndonjherë ndonjë pirës i
madh. Në gjimnaz e shtynin shokët dhe dëshira për të qënë më “cool” në sytë e atyre që mendonin se të pije cigare ishte
“cool”, të gjithëve me një fjalë.

Vjen kafeja, me qumështin anash, ashtu siç duhet. Pa humbur kohë, djali hedh pak nga qumështi e ndërsa kafeja fillon të
zbardhet, ai fillon të tundë sheqerin. Gris pjesën e sipërme dhe hedh gjysmën e pakos. Fillon përzien e përzien. Heq
lugën, e lë në anë të filxhanit, mbi një pecetë.

E rrëkëllen me një frymë dhe ul filxhanin me zhurmë. Njerëzit po fillojnë të shtohen tek bari, ndoshta është momenti që
të lëvizë…
